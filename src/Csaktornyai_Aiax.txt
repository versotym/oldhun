author: Csáktornyai Mátyás
title: Jeles szép história két görög hercegről, erős Aiaxról és bölcs Ulissesről
year: 1592
imm: 
	
Igen sokan írták veszését Trójának,
Úgy mint főhelyének egész Ázsiának,
És kihöz hasonlót nem találhattanak,
Kinek mását soha nem is hallottanak.

Neve-híre nagyobb mind ez világon is
Minden népek között nincs egy városnak is,
Híre, míg fennállott, nagy volt magában is,
De veszedelmével híresebb sokkal is.

Csalárd megvételét én most nem éneklem,
Mert arról bővséggel énekeltek, hiszem,
Veszése hallásának kevés hasznát vélem,
Hasznosabb dologra annál igyekezem.

Lehet, hogy annak is ő veszedelméről,
Sok példák jöhetnek, mind az részegségről,
Mind paráznaságnak megbüntetéséről,
Az fejedelmeknek ő viselésekről.

Jeles példa, mint kell ellenségnek hinni,
Mint kelljen őnéki ajándékát venni,
Akármi pribéknek hogy kell hitelt adni,
Bátorságnak menten mint kell bocsátkozni.

Telnek de közelb is mindezek előttünk,
De bódogok lészünk, ha máson tanolunk,
Mert senkinek nincsen oly pokol órája,
Ki másnak ne légyen meg használatjára.

Oly bódog órája sem esik senkinek,
Fogyatkozására hogy nincs valakinek,
Több haszna sem esik szerencsétlenségnek,
Hanem hogy tüköre lehet egyebeknek.

Ez éneket azért két görög hercegről,
Az erős Aiaxról, Telamon fiáról,
És ékesen szóló, eszes Ulissesről,
És azoknak írom vetélkedésekről.

Tróját mert hogy csalák tíz esztendő után,
És kedvöket tölték az nagy vérontásban,
Kétfelől tizenöt százezeren halván,
És az felett hatvanhétezeren halván.

Görög két fő herceg, Aiax és Ulisses,
Kinek mind az kettő igen böcsületes,
Mindenik fő vitéz, de az Aiax erősb,
Az Ulisses okosb, bölcs és mértékletesb.

Egyik is kévánja Achilles fegyverét,
Másik is alítja ahhoz méltóbb közit,
Kit kévánni nem mért még egyik császár is,
Sem az sok királyok közül csak egyik is.

Nem általlja kérni Aiax és Ulisses,
Másiknak sem hagyja, egyik is oly kedves,
Azért Agamemnon törvént támaszt köztök,
Egyiknek sem vétne, jó császár, közülök.

Ez éneket azért három részre osztom,
Elsőben az Aiax feleletit írom,
Másikban Ulisses ok-adását mondom,
Harmadikban Aiax halálát mutatom.

Róla példa lehet vakmerő erkölcsről,
Aiaxnak hertelen furják haragjáról.
Az Ulisses mértékletes elméjéről,
Okos, bölcs szólásnak ő követéséről.

Ott leülvén renddel az fő-fő hadnagyok,
Az közrend fenn állván, mint vala szokások,
Aiax nagy haraggal álla elő ottan,
Nagy, hét bikabőrrel borított paizsban.

Sigaeum tengeri hegynek oldalára,
Amely alatt vala gályáknak állása,
Kiket csak azelőtt ő megtartott vala,
Szemét, kezét hánván, így lőn kezdő szava:

„Ó, látod, hiszem ezt, Jupiter, mint vagyon,
Aiaxszal vetődik Ulisses nagy bátron,
Itt, holott nem régen Hector harca ellen
Pillantani sem mért, sebes tüze ellen.

De én hiba nélkül mentem véle szembe,
Gályákat gyújtástól megóvtam ellene,
Nagy dolog, ha mégis engem Ulissessel,
Öszvevetnek egy szós és gyarló emberrel.

Oly könnyebb ugyanis az szóval bajt-vínni,
Amely nehéz kézzel az harcon csapkodni,
Én szóval nem tudom, Ulisses fegyverrel,
Mennyit én fegyverrel: ő annyit ér nyelvvel.

Mi szükség peniglen, vitézek, számlálnom,
Emberkedésemet előtökbe hánnom,
Magatok láttátok, vadtok bizonságom,
De Ulisses hogyha mit próbált, számláljon.

Inkább de kicsoda mellette is fogna,
Sötét étszakánál kit egyéb sem tudna,
Vallom, hogy Achilles vitézlő szerszáma
Érdememnek volna nem kevés jutalma.

Nem is már csak azzal gondolnék annyéra,
Minthogy Aiax ellen az Ulisses fogja,
Kinek szinte az is lesz elég jutalma,
Hogy Aiaxszal vagyon ez dologból sorsa.

Ottan ha vitézség nem érdemlené is
Vitéztől maradott vitézlő fegyvert is,
Kit vér szerént illet, annak adassék is,
Úgyis engem illet, engem illessen is.

Böcsületesb vagyok királyi nemvel is,
Unokája vagyok mert Jupiternek is,
Telamon az atyám, ki az Herculessel
Tróját megvötte volt nem oly nagy erővel.

És ki az Jasonnak Colchis szigetibe
Az aranygyapjúért volt minden ügyekbe,
Atyámnak peniglen Aeacus volt atyja,
Ki az pokolban is lelkeknek bírája.

Nékie peniglen Jupiter az atyja,
Így ősöm azértan Jupiter ez ágban,
De e’ se használjon bátor ez dologban,
Hanem Achilles is nékem atyámfia.

Egy volt az atyámmal Achillesnek atyja,
És az Peleusnak is Aeacus volt atyja,
Atyámfiét kérem vérnek jussa szerént,
Ki engemet illet: igaz törvén szerént.

De valyon mi közöd néked inkább ebbe,
Holott te vagy amaz Sisyphus nemzete,
Ki atyád ellen volt anyádnak közöse,
S kit tolvajságáért Theseus megölete.

Illendő jutalma pokolban is néki,
Ki hogy kövekkel volt mester tolvajlani,
Ott is egy oktalan iszonyú kősziklát
Egy nagy magas hegynek tetejére forgat.

Csak szinte mikoron az tetőhöz juthat,
Alárántják ismét kezéből az sziklát,
Nagy szörnyen magát is utánataszítják,
Abba megyen dolga, örökké úgy tartják.

Te is látd, a másén miképpen ragadozsz,
Bátyám, Achillesnek javain mint kapdozsz,
Nem hogy embereknél lenne ajándékod,
De még pokolban is hallád: mi jutalmod.

Oly igen okosnak azért vélitek-é,
Ki hogy hívattatnék az hadba, közinkbe,
Bolonddá tőnt, míglen kivötte belőle
Jámbor Palamedes, kit érte elveszte:

Mert mikor sokféle vadat fogna öszve,
Vadakon szántana, szántásba sót vetne,
Palamedes tevé fiát eleibe:
Kisded Telemachust, s megfognék az eke.

Jámbor Palamedes ottan megisméré,
Kire mindaddéglan bosszonkodék érte,
Míg hamis levelet Priamus nevére
Elárultatásból ártatlanhoz költe.

Nagy summa aranyat néki sátorában
Úgyan szolgáival titkon elásata,
Ki Palamedesnek hírével sem volna,
Avval ada jelt, hogy ő áruló volna.

De ti álnokságát ennek nem hivétek,
Hanem Palamedest érte megölétek,
Olyan nagy fő embert így veszte el tőlünk,
Kinek most halálán mindnyájan szánkódunk.

Szegény Philoctetes miatta mint jára,
Kinek velünk-létét mikor igen báná,
Miérthogy nálánál böcsületesb volna,
Mint akinél volna az Hercules nyila.

És hogy szolgálnának csak néki az nyilak,
Kik hidra mérgével megkenve valának,
Kiket az Hercules őnékie hagyott,
Testamentumban mint társának ajánlott.

Nagy esküvés alatt nékie úgy hadta,
Temetése helyét senkinek ne mondja,
Kire az Ulisses mindaddig fértatta,
Mivelhogy nékünk úgy jövendölve vala:

Tróját mindaddéglan hogy meg nem vehetnők,
Hercules nyilait míg mellénk nem vennénk,
Philoctetest azért szükség volt megtudnunk,
Herculesnek társát meg kellett keresnünk.

Hazugsággal addig csélcsapott körüle,
Őt valamiképpen csak hogy elveszhesse,
Kivötte belőle, hol légyen fekvése,
Hogy hitit ne szegje, csak lábával inte.

Jelenté: mi helyen, mely lábbal fekvését,
Mindjárt az lábára a nyílban egy esék,
Gyógyulhatatlanul lába mérgehedék,
Nagy büdösség miatt útban elhagyaték.

Csalárdsága miatt kénlódik szertelen
Azultátúl fogva mondhatatlanképpen,
Kietlen barlangban mind éhen, mind szomjan,
Hogy még kőszikla is indulna jajgásán.

Azért küsebbített, görögök, ekképpen,
Mind emberségtekbe és mind erőtökbe,
Kit megölettetvén, kit számkivettetvén,
Néktek jobb hadnagytok azoknál nem lévén.

Prédál így Ulisses, ez ő vitézsége,
Köztünk víj, mi vagyunk néki ellensége,
Már hogy kedve ellen kételen jött ide,
Kik jobbak voltanak, azokat vesztette.

Illeti-é ékes bátyámot ez fegyver,
Aki azt tétetvén, hogy ő bolond ember:
Szántásba sót vetett, eke kell őnéki,
Fegyvertől irtózott: mi fegyver kell néki?

Tőlem hanem azért ha megtartanátok
Atyámfi marháját tőlem elfognátok,
Hogy nálánál előbb és jó kedvvel jöttem,
Minden ügyetekben híven emberkedtem.

Az Nestort is hogyha szóval meghaladná,
Soha nem hihetném, hogy szégyen nem volna,
Hogy ő az vén Nestort űzőben elhadta,
Megcsapkodott lován elveszni nem szánta.

Nincsen kétség ebben, vagy penig ha volna,
Ihol, bizonságom Diomedes róla,
Ki sokszor ezt néki vette orcájára,
Hogy oly félénk volna, pirongatta róla.

Embernek ő dolgát, la, mint nézik mennyből,
Őt is megítílék hasonló szükségből,
Ő is hamar azon veszélyen megesék,
Kitől mást nem szán volt, maga fején telék.

Ott mikoron társaságot üvöltene,
Én érém, mikor holt-eleven reszketne,
Az én paizsommal béfedém fektében,
Úgy tartám meg én ez veszettet az tűrben.

Az ha nehéz, s velem ha kedved vetődni,
Jer, menjünk a’ helyre: ellenség-kihívni,
Ott paizsom alatt, amint valál, reszkess,
Perlődjél ott vélem, mint vitéz, érdemes!

Rest nem vala futni, hogy felszabadítám,
De rest felkelni es, míg oda nem juttam,
Ki már sebek miatt csak fel sem állhatott,
Én állván érette, sebesen futhatott.

Csintalan az Hector gyakorta kiütni,
Az isteneket is az harcra kihozni,
Valahová térül, igen rettenetes,
Úgyan embernek is, nem csak mint Ulisses.

Igen ki mikoron magát kezén hinné,
Jó távul leütém egy kővel az földre,
Hogy egyedülvaló bajt kért is tőletek,
Én víttam meg véle, engem rendeltetek.

Siettetek akkor engemet küzdeni,
Siessetek mostan az fegyvert is adni,
Meg nem győzettetém, meg sem győzettetem,
Mikor ismét kellek, ha lesz ily fegyverem.

Ulisses mit használt akkor szós nyelvével?
Mikor trójaiak mind vassal, mind tűzzel
Gályákra jöttenek, s mind Jupiterekkel,
Meg sem jelent akkor vitézlő nyelvével.

De én mit használtam: lássátok bizonnyal,
Ott forgódtam akkor ezer gályátoknál,
Én emberségemmel tartottam meg néktek,
Kik nélkül haza is el nem mehetnétek.

Váltsátok meg azon annyi hajótokat,
Mert ha szabad légyen vallanom igazat,
Nem én ezt az fegyvert, de ő kéván engem,
Böcsületi nagyobb, nevekedik vélem.

Adja Ulisses is dolgát előtökbe,
Rhesus megölését vesse ezzel öszve,
Akit megölt veszteg feküvő helyébe,
Mégpenig étszaka, titkon a sötétbe.

Rendből ki ne hagyja az Dolon kémet is,
Kit mint olyan kémet megölt nehezen is,
És hogy kilophatta Priamus gyermekét,
Helenust, és Pallas istenasszony képét.

Hasonlítsa bátor ő viselt dolgait,
De mit szólok, néki micsoda dolgait?
Nyilván és látomást: ki nem viselt semmit,
Sohult el sem hadta Diomedes kezét.

Ez hitván érdemért ha néki adnátok,
Az Diomedesnek jobb résszel tartoztok,
Metszene Sisyphus fajzatja ilyennel,
Ki titkon és lopva víj az ellenséggel.

Lenne az belőle, ha néki adatnék:
Szép tündeklésétől elárultatnajék,
Titkos lappangásban mert ám meglátszanék,
Ez vastag sisaktól nyaka megrokkannék.

Az merő Peliás kopjának neheze,
Erőtlen kezeit lecsüggesztetnéje,
Az pais sem illik ily gyarló emberre,
Lopásra született néked bal kezedre.

Csalván egyebeket: majd magad megcsalod,
Hogy e szerszám alatt veszélyed kévánod,
Kiben az görögek, ha kedved töltenek,
Csak ragadományul ellenségnek esnek.

Ám lásd, magad adnál fosztásodra okot,
Csak reád esnének, látván az szerszámot,
És futamodásod, kivel vagy csak első,
Ily nehéz szerszámba lenne igen késő.

Rosszas, ím, látjátok, ez az én paizsom,
Igen elcsapkodták, lyiggatták immáron,
Semmi nincs ép benne, más szükség helyibe,
De az ő paizsa új és ép mindenbe.

Én nem tudom, szóval mi szükség vetődnünk,
Jer, vitézségünkkel ebben megláttassunk,
Ellenség közibe küldessék e fegyver,
Amelyünk meghozza, illesse a fegyver.”

Nagy haraggal Aiax szavát hogy végezé,
Az egész sokaság melléje zendüle,
Míglen az Ulisses álla eleikbe,
Szép csendesz orcával, nem háború színbe.

De szemét az földre kevesség függesztvén
És az székülőkre kegyesen emelvén
Hogy úgyan függnének szájától hallgatva,
Ájtatosképpen így kezde el szólnia:

„Ah, bölcs és hatalmas görög fejedelmek!
Ha azmint kévántam együtt tivéletek,
Úgy engedték volna az kegyes istenek,
Az erős Achilles most is élne néktek.

Tudom, szép fegyvere felett sem perlednénk,
Hanem ő nékünk s mi néki örvendenénk,
Azkit hogy immáron halál elmerített –
Könyvező szemeit megtörlé e közett.

Ó, inkább méltábban e fegyver kit nézhet,
Mint arra, ki által e hadba érközett,
Én adtam éltébe az fegyvert kezébe,
Halála után hát megvárom érette.

Renddel azért szólván minden cikkelyire,
Hogy ékes szólásom gyalázza elsőbe,
Mely szolgált tinéktek minden ügyetekbe,
Kérlek, urának is ne ártson most ebbe.

Illendő peniglen, hogy az ő szava is,
Kivel mostan ügyét ótalmazza ő is,
Csak annyiba légyen, mint ő böcsül rajta,
Szólásnak erejét mert lám, kárhoztatja.

Dicsíretesb java nincsen az embernek,
Mint maga érdeme, kit szerez nevének,
Eleink érdemét ne véljük miénknek,
Kérkedni sem illik eszével ősünknek.

Effélével azért hogy Aiax kérkedik,
Nem ő érdeminek tulajdoníttatik,
Szerencse játszása, afféle martalék,
Még méltatlanoknak szidalmára esik.

Csak mivelhogy Aiax dicsekedik azzal,
Hogy avval nagyobbnak tétessék nálamnál,
Noha tekintetét nem keresék azzal,
De magasztalhatnám én is magam azzal.

Jupiter nékem is szinte úgy nemzetem,
Azon harmad ágon nekem is úgy ősöm,
Azért atyám, Laertes, Arcesius fia,
Arcesius penig Jupiternek fia.

Mag penig közülök egy sem számkivetett,
Atyafi gyilkossá egyik sem leledzett,
Anyám is peniglen isteni fő nemzet,
Az Mercuriusnak unokája, értsed!

Ám azt hátrahagyom, nem méltó ok ehhez,
Vérről az ítílet ne járuljon ehhez,
Sem én, sem az Aiax ne bízzunk nemünkben,
Érdemünk mivoltát hasonlítsuk ehhez!

Rendit ha peniglen nézitek csak vérnek,
Vagyon vitéz fia Pyrrhus Achillesnek,
Ha az nem volna is, él az atyja Peleus,
Ezektől az Aiax, nem tudom, mi közös.

Vagyon az Teucer is olyan atyjafia,
Ki egy az Aiaxszal, de az nem kévánja,
Mert abból, jól érti, nincs közi hozzája,
De ki többet szolgált közönséges jóra.

Minthogy azért sem az nemzetség itt nem fog,
Sem nemességbéli rokonság itt nem fog,
Hanem szolgálatnak vagyon csak böcsűje,
Mely noha énnékem nem jut mind eszembe:

Rendit mindazáltal, azmint követhetem,
És előszer ugyan Achillesről kezdem,
Tudjátok, az anyja, Thetis, mint féltette,
Jövendőmondásból veszését értette.

Öltöztette őtet asszonynép-ruhába,
Küldötte az erős szigetbe, Scyrusba,
Lycomedes király leányi házába,
Meg nem esmérhette Aiax is az kontyba.

Gyakorta érette hogy sápolódnátok,
Hol volna Achilles, meg nem tudhatnátok,
Én hozzá sajdítván lelék okosságot:
Scyrusban vők titkon drága sok szép árot.

Nem nyúla Achilles asszonynép-áruhoz,
Mint a több asszonyok és a szép leányok,
De csak fegyvernéműt kezde fogdosnia,
Arra figyelmezni kezde minden kedve.

Jelét vűm csak arról, hogy nem asszony volna,
Mert természet válik első indulatba,
Azért megszólítám: „Ó, Thetisnek fia!
Micsoda indított téged ez dologra?

Tartod mit ekképpen vitézi fejedet?
Mit kímíled tőlünk te híres erődet?
Kivel ez világon elterjed jó neved,
Megretten az erős Trója teellened.

Rajtad áll, meghiggyed, annak diadalma,
Jer el tahát, és ne kételkedjél abba!”
És így felgerjesztvén indítám az hadba,
Így én dolgom azért néki minden dolga.

Az erős Telephust, Mysia királyát,
Kopjafán meggyőzém, öklelém oldalát,
De megkegyelmezék könyörgő szavára,
Miattam romla meg az Thebe várasa.

Nagy sok Trója körül való tartományok
Általam holdlának sok erős várasok,
Tenedus szigete, Lesbus tartománya,
Apollótól fundált erős Cilla vára.

Sirusnak városa szép alkotmányival
És Chryse városa nagy kazdagságával,
Lyrne városa is hogy földre töreték,
Én vezérlésemmel löttenek mindezek.

Sőt hogy mind a többit elő se számláljam,
Kegyetlen Hector is veszett énáltalam,
Noha az Achilles lőtte meg az nyíllal,
Achilles jött ide én okosságommal.

Jött ide, közinkbe, én gerjesztésemre,
Fegyvert vött kezébe az én intésemre,
Tőlem indíttatott az cselekedetre,
Hát cselekedete után néz fegyvere.

Legelsőbe mikor öszvegyűltünk vala
Az ezer és kétszáz gályával Aulisba,
És az indulatra tenger nem szolgálna,
Nagy sok ideiglen vesződnénk heába.

Varázsló megmondá Diana haragját,
Hogy el nem mehetnénk kedve ellen onnát.
Áldozni kévánja szép Iphigeniát,
Agamemnon császár szép, édes leányát.

Agamemnon melyen mikoron búsulna,
És atyai kedve szertelenül fájna,
Én addig enyhítém őfelségét arra,
Hogy azt megengedé közönséges jónkra.

Noha magától is erre talám hajlott,
Kit mind közönséges szükség ráindított,
Mind penig császári pásztorság tanított,
És ősökhöz való buzgóság mozdított.

Jelen őfelsége: bizonságom, maga,
Nem elég az atyját csak bírhatnom arra,
De az anyjához is engemet küldétek,
Csuda okossággal elhozám tinéktek.

Aiax néktek ebbe mi hasznot tött volna,
Iphigéniaért hogyha ő ment volna?
Nem erővel kellett fogni, hanem ésszel,
Most is ott vesződnénk Aiax erejével.

Ezután Trójába engem választátok,
Heléna és az kéncs-kérni bocsátátok,
Mikor épen állott még Trója udvara,
Vádoltam az Párist, mint vétke mutatta.

Nagy sokszor meghajlott az Priamus rajta,
Antenorral együtt megadni javallta,
De Páris ellenem fogát csikorgatta,
Alig tartozott meg az ő társasága.

Ezeket te magad láttad, Menelae,
Vélem együtt voltál mint magad ügyébe,
Mi viadalunknak ott volt elkezdése,
Az első ütközet nékem volt rendelve.

Cselekedetemnek sok volna beszéde,
Mennyit én szolgáltam tíz esztendő közbe
Elmémmel, kezemmel minden ügyetekbe,
Háladatlanságot nem ítílnek érte.

Nem volt derék harcunk első ostrom után,
Mind tíz esztendeig sem víttunk valóban,
Trójából sem jöttek derékképpen ugyan,
Tized esztendőben víttunk mind is jobban.

Olyankor mi dolgod, Aiax, volt tenéked,
Minthogy erődnél nincs egyéb mesterséged?
Mibe múlt mind tized esztendeig erőd?
Mert ha énnékem is, mi hasznom volt, kérded:

Nagy szorgalmatoson vigyáztam mindenre,
Strázsák állására alkolmatos helre,
Gályák bomlásinak megépítésére,
Tábornak árkokkal megkerítésére.

Penig mindnyájunkat biztattam szép szóval,
Ne unnók magunkat ennyi múlatással,
Semmit se gondolnánk nehéz fáradsággal,
Az követségekben jártam jó válasszal.

Reágondoltam, hogy meg ne fogyatkoznánk,
Éhségtől valamint hogy meg ne bántódnánk,
Zsákmánt szolgáltattam az egész tábornak,
Végéről elmélkedtem elkezdett dolognak.

Álmába Jupiter az Agamemnonnak,
Nagy fények alatt jelenék császárnak,
Hagyja el az Tróját, szálljon el alóla,
És haza-készülőt hogy hirdettet vala.

Ebben Agamemnont én nem vádolhatom,
Mert ő Jupiterrel adhat okot, látom,
De hogy előszer is Aiax készült, bánom,
Elmenésen hadnagy volt, azt bosszonkodom.

Felébredvén akkor az én intésemre,
Megtartóztatátok az elkészülésbe,
Félig megvött Tróját nem hagyátok félbe,
Úgy nem merülétek szörnyű kisebbségbe.

Öszvegyűtvén ismét Agamemnon bennünk,
Aiax szégyenében csak némult közöttünk,
Az én tanácsomból lőn egyenlő kedvünk,
Tróját el ne hadnók, míglen fennáll fejünk.

Csak nékem köszönje Aiax tahát dolgát,
Ha mit cselekedett volna is ez alatt,
Én rántottam vissza futtából a lábát,
Kivel mindnyájunknak óttam gyalázatját.

Továbbá, mivelhogy azt veti szemembe,
Hogy Diomedes volt pajtársom mindenbe,
Kivel egy szerencsét követtem ügyembe,
Avval inkább dicsér, ha venné eszébe.

Okot társaságra ő maga indított,
Ennyi ezer közül csak énmellém fogott,
Hozzám figyelmezett, és hozzám hallgatott,
Mert ki-ki dolgában ájítoz hasonlót.

Csak egy is köztetek de űt nem követte,
Tanácsát, értelmét senki nem kedvelte,
Az mi barátságunk néki mi ellene,
Ulisses ha tartott s Diomedes öszve.

Az ellenség között ővéle kémlettem,
Sötét étszakákon Trójába férkeztem,
Az trójai kémet, az Dolont megfogtam,
Mind titokkal öszve lelkét kibocsáttam.

Mindent megszemlélvén, s kitérvén azonba,
Rhesus sátorába ballagék azonba,
Trója ótalmára ki akkor jött vala,
De késén érkezvén kinnrekedett vala.

Önnön sátorában néki fejét vevém,
És fő-fő emberit széllel megöldöklém,
Mely győzedelemnek ily dicsőségével
Szekérbe ülvén, megjövék örömmel.

Rhesusnak lovait Dolon kérni merte,
Ugyan étszakai kémlésnek tisztire,
Ez fegyvert énnékem nem adnátok érte,
Én szolgálatomnál Aiax kedvesb lenne?

Azért hogy ezekből azt ne vélhessétek,
Hogy csak titkon jártam volna, ne higgyétek,
Sarpedon hadával, tudjátok, megvíttam,
Sok lyciai vért közöttök ontottam.

Az én kezem miatt esék el hadnagya,
Az vitéz Caeraunus az én kezem mia,
Alastor, Chromius, Alcander amia,
Halius, Noemon e miatt meghala.

Serénb mindeneknél Pheridamas vala,
És erős Prytanis és Thoon meghala,
Charops és Eunomus, és sok jámbor fia,
Kiknek nevezetit csak Isten mondhatja.

Ím: ennek jelét is lássátok meg rajtam,
És csak úgyan szómnak ne higgyetek ottan,
(Mutatá sebeit mind kezén, mind vállán)
Ezt (úgymond) találtam tinéktek szolgálván.

Csak egy kék sincs pedig Aiaxon mindeddig,
Vérét nem hullatta ennyi esztendeig,
Úgy vagyon, gályákért egyszer tusakodék,
Mert senki érdemit aláznom nem illik.

Vallom azt, hogy ő is forgódott akkoron,
De sok jó vitézek voltak ott az harcon,
Azért közönségest magára ne vonjon,
De másnak is abban részt tulajdonítson.

Lám: ott volt Patroclus, kitől többet féltek,
Achilles nevével, kitől elijedtek,
Ő szerszáma rajta, azért elrémültek,
Achilles nevére visszatérültenek.

Ilyen kérkedésed aholott forgatod,
Hogy te az Hectorral bajt víttál, azt mondod,
Itt az Agamemnont vajon hová hagyod?
Menelaus, én is, készek voltunk, tudod.

Csudálom, hogy azt is csak magadra hozod,
Mert ahhoz kilencen készek valánk, tudod,
Ha sors néked hozta: az te méltóságod,
De meg sem sérthetted, belőle mi hasznod?

Ah, mely nagy bánattal most kénszeríttetem,
Achilles veszését itt megemlítenem,
Ki mikor fekünnék az szomorú földen,
Keserves holttestét vállamra emelem.

Láttátok, hogy hozám vállaimon ide,
Ezen szerszámába lévén felöltözve,
Vagyon hát testemnek még annyi ereje,
Hogy csak az szerszámat bírhassam viselve.

Jelen az ereje, jelen az elméje,
Ki ezt meghálálni még tudja éltébe,
E szerszám mivoltát ki megböcsülhesse,
Annak alkotását azki megérthesse.

Szinte azért bátor féltette az anyja,
És úgyan is azért rejtve apolgatta,
Hogy csak préda lenne ő fia szerszáma,
Követköznék akármely méltatlan úrra?

De hogy képes volna az inkább, görögek,
Hogy ily drágalátos csuda ékességet
Paraszt-tudatlannak ti engedhessétek,
Ki még azt sem tudja, címerre mi festék?

Okos, tudós embert illet ez a fegyver,
Kin az ég forgása, az eloszlott tenger,
Földnek szegeleti s abban való fő hely
Kiékesíttetett csuda mesterséggel.

Mikor avval vádolsz: ravaszkodtam volna,
E hadba-jöttemet távoztattam volna,
És ezalatt késén hogy érkeztem volna,
Az Achillest vádlod inkább mindazokba.

Ily távoztatásom ha bűnös előtted,
Hát messzebb rejtezvén, Achilles bűnösebb,
Késébbszeri jövés ha bűnös előtted,
Nálamnál utólb jött Achilles: bűnösebb.

Nagy bűn az holtakat csak kárhoztatni is,
Nemhogy még kévánni érte jutalmot is,
Kárhoztatod penig szegény Achillest is
Hasonló dolgokkal és nagyobbakkal is.

Otthon tartóztatott házasság zsengeje,
Achillest anyai buzgóságnak kedve,
Azoknak volt szükség kedveznünk előbe,
Idő nagyobb részét, lám, töltöttük ide.

Sőt ha szinte véték, sem véték annyira,
Hogy köz ilyen nagy fő emberrel mivolta,
De mégis Achillest az Ulisses hozta,
Az Ulissest penig nem az Aiax hozta.

Vádol és szidalmaz Palamedessel is,
Vádol és szidalmaz abból titeket is,
Rút dolog-é, ha én béadtam hamisan,
Rútabb, ha ti meg ítíltetek hamisan.

Oly ártatlan ha volt Palamedes abban,
Tü töttetek törvényt bizonságból abban,
Büntetésben törvény de nincs az vádlásban,
És kárhoztatásban több bűn, mint vádlásban.

Mind penig hogy vádol az Philocthetessel,
Az is én nevemről esik közönséggel,
Lemnusban hagyaték mert egy értelemmel,
Hát fejenként vádol egynek ürigyével.

Azt én adám néki, úgy vagyon, tanácsul,
Hogy megtartóznéjék hadtól és az úttól,
Talám nyugodalmosb lenne fájdalmától,
Kit hogy megfogadott, üres még haláltól.

Tehát hív és hasznos tanácst adtam néki,
Kiből vagyon most is élete őnéki,
Kit mivelhogy jósok kérnek jelen lenni,
Trója vívására szükség hívattatni.

Tudom, nem engemet, Aiaxot külditek,
Ki okosságával elhozza tünéktek,
Ékesszólásával megenyhíti néktek,
Fájdalmát, haragját megkönnyíti néktek.

Hiszem, hogy Simois előbb folhat vissza,
Trójához járulhat görögek ótalma,
Előbb fordulhat el világ alkotmánya,
Hogynem effélében Aiax használhatna.

Iszonyan haragszik Philocthetes, tudom,
Átkoz, kinek vége, szüneti nincs, tudom,
Ha én hozzámégyek, megbékéllik, tudom,
Őt megengesztelem mindjárt és elhozom.

Az nyilakkal együtt magával: elhoznám,
Amint trójai jóst, Helenust, elfogtam,
Kitől ez nyilaknak ily titkát megtudtam,
És mint hogy azt néktek megnyilatkoztattam.

Amint az Pallasnak képét hogy kihoztam,
Kit Trójának rejtekhelyiből ragadtam,
Kiről a jövendőmondás azt tartotta,
Míg Pallas benn lenne, Trója megmaradna.

Semmit ezek nélkül nem tehettünk volna,
Ezekben peniglen Aiaxnak mi haszna?
Hol rekedt akkoron magahányó szava,
Mikoron ezeket Ulisses próbálta?

Csak magát egyedöl hogy alítja jobbnak,
Hogy nem ő vizsgálta rejtekét Trójának?
Hogy nem ő ment által népén az vártáknak?
Hogy nem ő hágta meg templumát Pallasnak?

Szegény, csak heába hányakodott volna
Az hét bikabőrrel borított paizsba,
Tróját meg ne vegyem ha azon étszaka,
Melyen Pallás képét én kezem kihozta.

Integethetsz azért az Diomedesre,
Mutogathatd őtet kisebbítésemre,
Az ő dicsíreti maradjon őbenne,
Nékem az ő része ne szolgáljon ebbe.

Az gályáknál te sem csak paizzsal valál,
Te nagy sokasággal, én Diomedessel,
Ő is ha bölcs embert feljebb nem böcsülne,
Ereihez képest szabadon kérhetné.

Kérhetnék többen is erejekhez képest,
Mint Kréta királya, erős Idomeneus,
Avagy krétabéli herceg, Meriones,
Avagy az kegyetlen vitéz, Eurypilus.

Továbbá kérhetné az Menelaus is,
Jámbor, mértékletes, az másik Aiax is,
Andraemonnak fia, az vitéz Thoas is,
Mindezáltal tőlem hallgatnak ezek is.

Hallgatnak énhozzám, mert jól értik magok,
Hogy az eszes ember légyen méltóságosb,
Hogy ész az erőnél mindenkoron hasznosb,
Bölcs tanács az kardnál sokkal foganatosb.

Ott nálad az erő, ész nélkül mi erő?
Erődnek éntőlem adattatik üdő,
Az te vívásodra tőlem függ az üdő,
Kiről Agamemnon énvélem végező.

Rajtad tagok vannak, nálam elme vagyon,
Tagoknak bírása az elmétől vagyon,
Te csak kézzel szolgálsz, én kézzel, elmémmel,
Erő elme nélkül, mint fa gyümölcs nélkül.

Nám, mennyivel nagyobb az kormányomester
Az több evezőknél böcsületesb mester,
Mennyivel az hadnagy főbb az közlegénnél,
Ulisses annyival Aiax érdeménél.

Azért, ó, hatalmas görög fejedelmek!
Ti virrasztótokról megemlékezzetek,
Jó, hív szolgálatját most megtekintsétek,
Tessék meg hozzája háladó kedvetek.

Elkölt már az munka, az én munkám által,
Jósok akadályit meggyőztem gondommal,
Tróját már megvöttem az tudományával,
Mint kelljen megvenni a fáradságával.

Utolsóba kérlek, hatalmas görögek,
Reménségünk szerént Trója romlásaért,
Az Pallas képének kiragadásaért,
Az bölcs szolgálatnak szükséges nemeért.

Sőt ha valamikor még hadat vélnétek,
Kit mi bölcseséggel kelljen viselnetek,
Kérlek, most énrólam megemlékezzetek,
Elmúlt és jövendő szükségét nézzétek.

De ha teljességgel csak engem nem néztek
Sok jó szolgálatom es ha megvetitek, 
(Felmutatván nékik az Pallasnak képét,
Monda:) Már akár csak ennek engedjetek!”

Ekképpen Ulisses szavát elvégezvén,
Az hadnagyok lőnek mind egy ítíletben,
Az bölcs ékesszólás megtetszék, mi légyen
Ily drága fegyvernek az elnyerésében.

De ám szörnyű dolog: Aiax hogy megérte,
Hogy az bölcs Ulisses az fegyvert elnyerte,
Oly kegyetlen dühös haragban lőn érte,
Hogy kész lén éltének végét vetni érte.

Ím, aki azelőtt bajt vítt az Hectorral,
Harcnak állott es mind az trójaiakkal,
Akkor nem bírhata önnen haragjával,
Győzetlen ereit meggyőzé bánattal.

Csak meg sem nyugovék, ő tőrit ragadá,
„Talám ezt is kéri az Ulisses, monda, 
Sajátom immár ez, ha Ulisses hadna,
Szolgálj, édes tőröm, utolsó órámba.

Ah, ki sokat ittál ellenség vérében,
Most megrészegedjél uradnak vérében,
Hogy senki Aiaxot ő keménységében
Más meg ne győzhesse ő nagy erejében.”

Azt hogy kimondhatá, reábocsátkozék,
Mellibe burula az tőr, úgy ráfekvék,
Kezével kivenni nem lehete elég,
De a sebes vértől az tőr kitolyaték.

Bőven az zöld pázsit ott megveresüle,
Szép szederjes színű liliomot terme,
Kinek bizonságul megtetszik a jele,
Az Aiax nevének az első bötűje.

Az görög ige „Ai”: jaj-t mond magyar nyelven,
Ki ott, az virágon, tetszik keservesen,
Kiről minden ember tanulhat éltében,
Ki vakmerőképpen bízik ereiben.

Tanulság szép vagyon ez históriában,
Ki igen szükséges élet folyásában,
Jelesben az fő-fő rendeknek dolgában,
Kiket Isten elölrendelt méltóságban.

Fő két fejedelem versenkedik ebben,
Egyik hivén magát vakmerő erőben,
Másik okoskodván tanácsos elmében,
Vége megmutatja, mi haszon melyikben.

Igen nyughatatlan Aiax és hertelen,
Haragja vakmerő, szava kérkedéken,
Az Ulisses csendesz, mértékletes igen,
Mélyen elmélkedő cselekedetiben.

De még állatja is csendesb őnékie,
Mert minekelőtte szólnia kezdene,
Gondolkodóképpen fügyelmez az földre,
És esmét kegyesen tekint székülőkre.

Erre tanít azért az paizs példája,
Kin égnek forgása, törvény csinálása,
Várasok vívási volnának megírva,
Hogy e kettő volna fejedelmek gondja:

Legeltetni népét igaz törvényekkel
És bővelkedtetni tudós emberekkel,
Békesség idein hadról gondolkodni,
Törvénynek rontóját, hadat távoztatni.

Jelentik penig azt Hercules nyilai,
Hogy az nagy dolgoknak az ő elkezdeti
Fő emberek nélkül maradnak csak semmi,
Azért Herculesek szükségesek lenni.

Trója hogy peniglen ottan elkölt volna,
Mihelt Pallas képe elvesztetett volna,
Jelenti: azhonnan bölcsesség kifogyna,
Ellenségtől annak nincs megmaradása.

Emberi gyarlóság Aiaxról jelenik,
Erő tanács nélkül veszettnek mutatik,
Magát meggyőzhetni nagyobbnak mondatik,
Hogynem ellenséget győzni, azt ítílik.

Rend szerént ezeket ki egybefoglalta,
Neve vers fejiben nincsen eltitkolva,
Ezerötszázkilencvenkettőre fordulva,
Evvel szolgálatját urának ajánlja.
