author: unknown
title: Szilágyi Mihály és Hagymási László históriája
year: 1561
imm: 

Egy szép dologról én emléközném, ha meghallgatnátok,
Azkinek mását, nyilván jól tudom, ti nem hallottátok,
Török császárnak szép leányáról, kin csudálkozhattok.

Egy időkorban két vitéz úrfi rabbá esött vala,
Kunstáncinápolban török császárnak bévitettek vala,
Azért az császár ű tömlöcében bévettette vala.

Nem messze azért császár házátúl, lám, az tömlöc vala,
Kiben két vitéz és fő úrfiak bévettettek vala,
Szilágyi Mihály, másiknak neve az Hagymási László.

Egy időkorban pünkösd napjára hogy jutottak vala,
Szilágyi Mihály tömlöc rostélyán kinézdegél vala,
Kobza kezében, keserves nótát szépen veri vala.

Nagy fohászkodván keserűséggel ez szót mondja vala:
„Esztendő ez nap, úri házamnál vígan lakom vala
Az én atyámmal és vén anyámmal, hajadon húgommal.”

Azért akkoron császár leánya kikönyöklött vala,
Palota ablakáról ő ohajtását leány hallja vala,
Ű termetire az Szilágyinak fölgörjedett vala.

Császár leánya titkon egykoron hozzájok ment vala,
Szomorú szívét leány Mihálynak vigasztalja vala,
Nagy szép ékösen császár leánya ez szót mondja vala:

„Te vitéz úrfi! ha fölfogadnád te igaz hitödre,
Hogy el-kivinnél Magyarországban, te lakóföldedben,
És feleségül magadnak vennél, én felelnék erre!

Tégöd rövidnap kimentenélek atyám tömlöcéből,
Valahogy lenne, kimentenélek az tömlöc kénjából,
Csak hogy fogadd föl, vitéz, énnéköm te igaz hitödre.”

Mihelt ezt hallá Szilágyi Mihály, néki ezt felelé:
„Csak szabadíts ki, én fölfogadom én igaz hitömre,
Császár leánya, tégöd elviszlek én lakóföldemre.”

Leány akkoron tömlöctartóval megszerződött vala,
Egy éjfelikor az vitézöket fölköltötte vala,
Leány elvivé, atyja lovainak hol szállások vala.

Áda az leány az úrfiaknak két aranyas szablyát,
Lovászmestörnek és lovászoknak fejöket elszedték,
És nyergelének mindjárt magoknak három fű lovakat.

Felöltözének mindjárt ű magok szép drága ruhába,
Császár leányát ám fölülteték az egyik fű lóra,
Az több lovaknak az ű nyakokat elcsapkodták vala.

Császárnak szolgák reggel mindjárást bémondották vala,
Hogy az úrfiak ám az tömlöcből kiszaladtak vala,
Lovászmestörnek és lovászoknak fejöket elszedték.

Harmincadokon őket kérdözék, hogy hová mennének.
Nagyszombat felé az farkasokkal szerencsét késértnek,
Hogyha az Isten szerencsét adna, oda igyeköznek.

Nagy hamarsággal azért az császár az ő jó vitézit
Odahívatá öt fővajdáját, hagyá, parancsolá:
„Légyetök után nagy hamarsággal, hozzátok előmben!”

Harmincadokon és az vámokon vajdák parancsolnak:
„Ha ily embörök ezfelé jönnek, mindjárt megfogjátok,
Török császárnak Kunstancinápolyba mindjárt bévigyétök.”

Vitéz úrfiak harmincadokon általmennek vala,
Harmincadosok eszökben vevék, föltámadtak vala,
És nagy viadalt vélök tartának, általmennek vala.

Hírökkel adák harmincadosok császár szolgáinak,
Vajdák elérék, egy szép szigetnél szömbe megvívának,
Isten akará, az viadalban vajdák meghalának.

Viadal előtt császár leányát az szigetben küldék,
Mert féltik vala leánt az harcon, hogy el ne vesztenék,
Leánt elküldék, és az vitézök ott megharcolának.

Immár vitézök császár leányát hogy keresik vala,
Gyönge siralmát vitéz Szilágyi hogy hallotta vala,
Vitéz Szilágyin császár leánya keserödött vala.

Császár leánya azt mondja vala gyönge siralmában:
„Kegyelmes Isten! Ím, el-kijövék vitéz úrfiakkal,
Jaj, hová légyek vadon erdőben nagy keserűséggel?

Szánom magamat, de sokkal inkább vitéz úrfiakat,
Szablyára hánták nagy kegyötlenül vajdák szegényöket,
Szörnyű halálra ezönnel adom éröttök magamat.

Ez vadon erdőn temetőhelyöm lészön mast énnéköm,
Vadak, madarak és az farkasok lésznek siratóim,
Csak te kezedben, édös Istenöm, ajánlom lelkömet!”

Szilágyi Mihály nagy hamarsággal odasiet vala,
Az leány látá mátkáját, éltén igen örül vala,
Leánt nagy szépen kezénél fogva el-kivitte vala.

Elindulának és igön mennek Magyarország felé,
És az határban hogy béjönnének, Hagymási felelé:
„Víjunk mi ketten az szép leányért, hogy légyen együnké!”

Felelé néki Szilágyi Mihály, Hagymási Lászlónak:
„Szerelmes társom, az nagy Istenért kérlek én tégödet,
Engedd énnéköm, mert néköd vagyon, azt mindnyájan tudjok.”

Igön esedözik császár leánya ott az vitézöknek:
„Nem illik értem ily vitézöknek az ű veszödelmök,
Hányjatok engöm inkább szablyára, hogynemmint ez légyön!”

Nem akar ebben egyebet tenni az Hagymási László,
Szablyát rántának, öszvecsapának, és az csapkodásban
Szilágyi Mihály Hagymási kezét elcsapá bokában.

Ezt mondá néki vitéz Hagymási, Szilágyi Mihálynak:
„Szerelmes társom, az nagy Istenért én tégödet kérlek,
Megbocsáss néköm, mert ez jutalma az bűnös embörnek.

Énnéköm vagyon két szép kisfiam, jámbor házastársam,
Az nagy Úristen nagy bűnöm szörént vere meg engömet,
Légy egészséggel, szerelmes társom, megbocsáss énnéköm!”

Az két úrfiak szép búcsúzással egymástúl válának,
Szilágyi Mihály császár lányával mikor béjutának,
Vitéz Szilágyi, császár leánya ott megesküvének.

Ezerötszázban és hatvan fölött hogy írnának egyben,
Egy ifjú szörzé, veszteg ültében, Szöndörő várában,
Egy poétának ű verseiből, szomorú kedvében.
